# ಪೂರ್ವಕಾಲಕ್ರಿಯೆಯ ಪುರಾಣ

## ಪರಿವಿಡಿ

- [ಪೂರ್ವಕಾಲಕ್ರಿಯೆಯ ಪುರಾಣ](#ಪೂರ್ವಕಾಲಕ್ರಿಯೆಯ-ಪುರಾಣ)
- [ಪರಿವಿಡಿ](#ಪರಿವಿಡಿ)
- [ಪರವಾನಗಿ / License](#ಪರವಾನಗಿ--license)
- [ಬರೆಹಗಾರರು / Authors](#ಬರೆಹಗಾರರು--authors)
- [ಪ್ರಸ್ತಾವನೆ](#ಪ್ರಸ್ತಾವನೆ)
  - [ಅಪ್ತಸ್ತುತತೆ](#ಅಪ್ತಸ್ತುತತೆ)
    - [ಭೂತಕಾಲ](#ಭೂತಕಾಲ)
    - [-ಅಲ್ ಪ್ರತ್ಯಯ](#-ಅಲ್-ಪ್ರತ್ಯಯ)
- [ಕೇಶಿರಾಜನ ಶಬ್ದಮಣಿದರ್ಪಣದಲ್ಲಿ](#ಕೇಶಿರಾಜನ-ಶಬ್ದಮಣಿದರ್ಪಣದಲ್ಲಿ)
  - [ಸೂತ್ರ <a href="https://archive.org/details/abdamaidarpaa00kirjuoft/page/334/mode/2up" rel="nofollow">೨೩೫</a>](https://archive.org/details/abdamaidarpaa00kirjuoft/page/334/mode/2up)
- [ಬಡಗಣ ಕನ್ನಡ ನುಡಿಗಳಲ್ಲಿ -ಇಂದ ಪ್ರತ್ಯಯವಿರುವ ಕ್ರಿಯಾಪದರೂಪಗಳು](#ಬಡಗಣ-ಕನ್ನಡ-ನುಡಿಗಳಲ್ಲಿ--ಇಂದ-ಪ್ರತ್ಯಯವಿರುವ-ಕ್ರಿಯಾಪದರೂಪಗಳು)
- [-ಇ ಪ್ರತ್ಯಯವಿರುವ ಪೂರ್ವಕಾಲದ ಕ್ರಿಯಾಪದರೂಪ](#-ಇ-ಪ್ರತ್ಯಯವಿರುವ-ಪೂರ್ವಕಾಲದ-ಕ್ರಿಯಾಪದರೂಪ)
  - [ತೊಡಕು](#ತೊಡಕು)
- [-ಉ ಪ್ರತ್ಯಯವಿರುವ ಪೂರ್ವಕಾಲದ ಕ್ರಿಯಾಪದರೂಪ](#-ಉ-ಪ್ರತ್ಯಯವಿರುವ-ಪೂರ್ವಕಾಲದ-ಕ್ರಿಯಾಪದರೂಪ)
  - [ಸಮುಚ್ಚಯದ -ಉಂ/-ಊ ಪ್ರತ್ಯಯ](#ಸಮುಚ್ಚಯದ--ಉಂ-ಊ-ಪ್ರತ್ಯಯ)
    - [ತೊಡಕು](#ತೊಡಕು-1)
  - [ಸ್ವರಾಂತಗೊಳಿಸುವ ಉಕಾರ](#ಸ್ವರಾಂತಗೊಳಿಸುವ-ಉಕಾರ)
- [ತುಳುವಿನ ಹೋಲಿಕೆ](#ತುಳುವಿನ-ಹೋಲಿಕೆ)
  - [ಭದ್ರಿರಾಜು ಕೃಷ್ಣಮೂರ್ತಿಯವರ "The Dravidian Languages" ಎಂಬ ಉದ್ಗ್ರಂಥದಲ್ಲಿ](#ಭದ್ರಿರಾಜು-ಕೃಷ್ಣಮೂರ್ತಿಯವರ-the-dravidian-languages-ಎಂಬ-ಉದ್ಗ್ರಂಥದಲ್ಲಿ)
    - [ಒಂದು ಸಣ್ಣ ತಪ್ಪು](#ಒಂದು-ಸಣ್ಣ-ತಪ್ಪು)
  - [ತುಳುವಿನ ಪಂಚಮೀ ವಿಭಕ್ತಿಯೂ, ಪೂರ್ವಕಾಲವನ್ನು ಸೂಚಿಸುವ ಕ್ರಿಯಾಪದರೂಪವೂ](#ತುಳುವಿನ-ಪಂಚಮೀ-ವಿಭಕ್ತಿಯೂ-ಪೂರ್ವಕಾಲವನ್ನು-ಸೂಚಿಸುವ-ಕ್ರಿಯಾಪದರೂಪವೂ)
- [ಸಾರಾಂಶ](#ಸಾರಾಂಶ)
- [ತಿದ್ದುಪಡಿ](#ತಿದ್ದುಪಡಿ)

## ಪರವಾನಗಿ / License

[![GNU GENERAL PUBLIC LICENSE Version 3, 29 June 2007](https://www.gnu.org/graphics/gplv3-127x51.png) ![Creative Commons Attribution-NonCommercial-NoDerivatives 4.0 International License](https://i.creativecommons.org/l/by-nc-nd/4.0/88x31.png)](../README.md#ಪರವಾನಗಿ--license)

## ಬರೆಹಗಾರರು / Authors

- [ಅಂಶುಮಾನ್ ಕೆ ಆರ್](https://github.com/amshuman-kr)

## ಪ್ರಸ್ತಾವನೆ

ಒಂದೇ ವಾಕ್ಯದಲ್ಲಿ ಒಂದಕ್ಕಿಂತ ಹೆಚ್ಚು ಕ್ರಿಯಾಪದಗಳಿರುವಾಗ, ಆ ಕ್ತಿಯೆಗಳ ನಡುವಿನ ಸಂಬಂಧವನ್ನು ಸೂಚಿಸುವ ವ್ಯಾಕರಣ ಪ್ರಕ್ರಿಯೆಗಳೂ ಇರುತ್ತವೆ.
ಹೀಗಿರುವಲ್ಲಿ, ಒಂದು ಕ್ರಿಯೆ ಇನ್ನೊಂದಕ್ಕಿಂತ ಮೊದಲು (ಪೂರ್ವ) ನಡೆಯುವುದಾದರೆ, ಮೊದಲು ನಡೆಯವ ಕ್ರಿಯಾಪದ (ಪೂರ್ವಕಾಲಕ್ರಿಯೆ), ಕನ್ನಡದಲ್ಲಿ,
`-ಇ` ಅಥವಾ `-ಉ` ಪ್ರತ್ಯಯಗಳಲ್ಲೊಂದನ್ನು ಪಡೆಯುತ್ತದೆ.

ಉದಾಹರಣೆಗೆ,

1. ನಾನು ಬೆಂಗಳೂರಿಗೆ `ಹೋಗಿ` ಬಂದೆ.
1. ರೈಲು ನಿಲ್ದಾಣಕ್ಕೆ `ಬಂದು` ನಿಂತಿತು.

ಇಲ್ಲಿ, `ಹೋಗಿ ಬಂದೆ` ಎನ್ನುವಲ್ಲಿ, ಹೋಗುವಿಕೆ, ಬರುವಿಕೆಗಿಂತ ಮೊದಲೂ, `ಬಂದು ನಿಂತಿತು` ಎನ್ನುವಲ್ಲಿ, ಬರುವಿಕೆ, ನಿಲ್ಲುವಿಕೆಗಿಂತ ಮೊದಲೂ, ನಡೆಯುವಂತಹುದು.

ಇಲ್ಲಿ ಕಾಣುವ `-ಇ` ಅಥವಾ`-ಉ` ಪ್ರತ್ಯಯಗಳ ಮೂಲ, ಹಾಗೂ ಅವುಗಳು ಸೇರುವ ಕ್ರಿಯಾಪದಗಳಿಗೆ ವಾಕ್ಯದಲ್ಲಿ ಅನಂತರ ಬರುವ ಕ್ರಿಯಾಪದಗಳಿಗಿಂತ ಪೂರ್ವಕಾಲದ ಅರ್ಥ ಏಕೆ/ಹೇಗೆ ಸಿದ್ಧಿಸುತ್ತದೆ, ಎನ್ನವುದರ ಹುಡುಕಾಟವೇ ಈ ಉಹಾತ್ಮಕವೂ, ಸಂಶೋಧನಾತ್ಮಕವೂ ಆದ ಲೇಖನದ ಗುರಿ.

### ಅಪ್ತಸ್ತುತತೆ

#### ಭೂತಕಾಲ

ಇಲ್ಲಿ ಹೇಳುವ ಪೂರ್ವಕಾಲ, ಒಂದೇ ವಾಕ್ಯದಲ್ಲಿ ಬರುವ ಒಂದಕ್ಕಿಂತ ಹೆಚ್ಚು ಕ್ರಿಯಾಪದಗಳಲ್ಲಿ ಮೊದಲು ನಡೆಯುವ ಕ್ರಿಯೆಯನ್ನು ಸೂಚಿಸುವಂತಹುದಷ್ಟೇ ಅಲ್ಲದೆ, ಭೂತಕಾಲವನ್ನು ಸೂಚಿಸುವಂತಹುದಲ್ಲ.
ಭೂತಕಾಲವನ್ನು ಸೂಚಿಸಲು ಕನ್ನಡದಲ್ಲಿ ಬೇರೆಯೇ `-ದ್` ಪ್ರತ್ಯಯವಿದೆ; ಇದಕ್ಕೆ `-ತ್/-ಟ್/-ಡ್` ರೂಪಗಳೂ ಇವೆ.
ಉದಾಹರಣೆಗೆ, `ಬಂದೆ`, `ಸೋತನು`, `ಬಿಟ್ಟರು`, `ಕಂಡಳು`, `ಹೋದವು` ಇತ್ಯಾದಿ.

ಹೀಗಾಗಿ, ವಾಕ್ಯದಲ್ಲಿರಬಹುದಾದ ಒಂದಕ್ಕಿಂತ ಹೆಚ್ಚು ಕ್ರಿಯಾಪದಗಳಲ್ಲಿ ಪೂರ್ವಕಾಲದ ಕ್ರಿಯಾಪದರೂಪಗಳ ಮೂಲ ಮಾತ್ರವೇ ಇಲ್ಲಿ ಮುಖ್ಯ; ಭೂತಕಾಲ ಮತ್ತದನ್ನು ಸೂಚಿಸುವ ಪ್ರತ್ಯಯಗಳದಲ್ಲ.

#### -ಅಲ್ ಪ್ರತ್ಯಯ

ಕನ್ನಡದಲ್ಲಿ, `-ಅಲ್` ಪ್ರತ್ಯಯವೂ ಕೆಲವೊಮ್ಮೆ ಕ್ರಿಯಾಪದಗಳಿಗೆ ಪೂರ್ವಕಾಲದ ಅರ್ಥವನ್ನು ಸೇರಿಸುತ್ತದೆ.
ಉದಾಹರಣೆಗೆ, "ಕೃಷ್ಣನು ಕೊಳಲು `ನುಡಿಸಲು`, ಗೋವುಗಳು ಬಳಿಗೆ ಬಂದವು".
ಅದರೆ, ಸೂಕ್ಷ್ಮವಾಗಿ ಗಮನಿಸಿದರೆ, ಇಂತಹ ಬಳಕೆಯಲ್ಲಿ, ಕ್ರಿಯಾಪದಗಳಿಗೆ ಒಂದೇ ಕರ್ತೃವಿರುವುದು ವಿರಳ. ಇಲ್ಲಿ, ಕೊಳಲು ನುಡಿಸಿದುದು ಕೃಷ್ಣ, ಬಳಿಗೆ ಬಂದುದು ಗೋವುಗಳು.

ಆದರೆ, `-ಇ` ಅಥವಾ`-ಉ` ಪ್ರತ್ಯಯಗಳಿರುವ ಬಳಕೆಯಲ್ಲಿ ಒಂದೇ ಕರ್ತೃ ಅಥವಾ ಬೇರೆ ಬೇರೆ ಕರ್ತೃಗಳು, ಹೀಗೆ, ಎರಡೂ ಬಗೆಯವಿವೆ.
ಉದಾಹರಣೆಗೆ,

- ಒಂದೇ ಕರ್ತೃವಿರುವುದಕ್ಕೆ - "`ನೋಡಿ` ಬಾ". ಇಲ್ಲಿ, ನೋಡಬೇಕಾದವರೂ, ಬರಬೇಕಾದವರೂ, ವಾಚ್ಯವಾಗಿ ಹೇಳದಿರುವ ಮಧ್ಯಮಪುರುಷ.
- ಬೇರೆ ಬೇರೆ ಕರ್ತೃವಿರುವುದಕ್ಕೆ - "ರಾಮನ ಕಾಲು `ತಾಕಿ`, ಅಹಲ್ಯೆಯ ಶಾಪ ಕಳೆಯಿತು". ಇಲ್ಲಿ, ತಾಕಿದುದು ರಾಮನ ಕಾಲು, ಕಳೆದುದು ಅಹಲ್ಯೆಯ ಶಾಪ.

ಇದಲ್ಲದೆ, `-ಅಲ್` ಪ್ರತ್ಯಯವಿರುವ ಕ್ರಿಯಾಪದರೂಪಗಳಿಗೆ ಇನ್ನೂ ಹಲವು ಅರ್ಥಗಳಿರುವ ಬಳಕೆಗಳಿವೆ.
ಉದಾಹರಣೆಗೆ, `ನೋಡಲು` ಹೋಗು, ಎಂಬಲ್ಲಿ `ನೋಡಲು` ಎನ್ನುವುದು ಹೋಗುವಿಕೆಯ ಉದ್ದೇಶವನ್ನು ಹೇಳುತ್ತದೆಯೇ ಹೊರತು, ಪೂರ್ವಕಾಲವನ್ನಲ್ಲ.

ಹೀಗಾಗಿ, `-ಅಲ್` ಪ್ರತ್ಯಯವಿರುವ ಕ್ರಿಯಾಪದರೂಪಗಳು ಇಲ್ಲಿ ಪ್ರಸ್ತುತವಲ್ಲ.

## ಕೇಶಿರಾಜನ ಶಬ್ದಮಣಿದರ್ಪಣದಲ್ಲಿ

ಈ ವಿಚಾರವಾಗಿ, [ಕೇಶೀರಾಜ](https://kn.wikipedia.org/wiki/ಕೇಶಿರಾಜ)ನ [ಶಬ್ದಮಣಿದರ್ಪಣ](https://kn.wikipedia.org/wiki/ಕೇಶಿರಾಜ#ಶಬ್ದಮಣಿದರ್ಪಣ)ದಲ್ಲಿ ಇಂತಿದೆ.

### ಸೂತ್ರ [೨೩೫](https://archive.org/details/abdamaidarpaa00kirjuoft/page/334/mode/2up)

<pre>
ಪ್ರತಿಪಾದ್ಯಮುತ್ವಮಿತ್ವಂ
ಮತಿವಂತರಿನೆಯ್ದೆ ಪೂರ್ವಕಾಲಕ್ರಿಯೆಗಾ-|
ಯುತುಮುತ್ತುಮುತ್ತೆಯುತೆಯೆಂ-
ದು ತಗುಳ್ಗುಂ ವರ್ತಮಾನವಿಹಿತಕ್ರಿಯೆಯೊಳ್||

ಅನ್ವಯಂ - ಮತಿವಂತರಿಂ ಎಯ್ದೆ ಪೂರ್ವಕಾಲಕ್ರಿಯೆಗೆ ಉತ್ಪಂ ಇತ್ವಂ ಪ್ರತಿಪಾದ್ಯಂ;
ವರ್ತಮಾನವಿಹಿತಕ್ತಿಯೆಯೊಳ್‌ ಆ, ಉತುಂ ಉತ್ತುಂ ಉತ್ತೆ ಉತೆ ಎಂದು, ತಗುಳ್ಗುಂ.

ವಿಚಾರಂ - (not in Mdb. Ms.).— ಈ, ಓ, ಕಾ, ಕೀ, ಕೇ, ನೋ, ಪೂ, ಬೇ, ಬಾ ಎಂಬೇಕಾಕ್ಷರ ಧಾತುಗಳ್ಗಂ ಇಕಾರಾಂತಂಗಳ್ಗಂ ಏಕಾರಾಂತಂಗಳ್ಗಂ ಉಕಾರಂ ಪತ್ತುವುದು.
ಉಕಾರಾಂತಂಗಳ್ಗೆ ಇಕಾರಂ ಪತ್ತುವುದು. ವ್ಯಂಜನಾಂತಂಗಳ್ಗೆ ಎರಡುಂ ಪತ್ತುಗುಂ.
ಅಲ್ಲಿ ಉತ್ವಂ ಪತ್ತಿದಲ್ಲಿ ಭೂತಕಾಲದ ದಕಾರಂ ಪತ್ತುವುದು, ಇತ್ವಂ ಪತ್ತಿದಲ್ಲಿ ದತ್ವಂ ಬಾರದು;
ಅವಂ ಪ್ರಯೋಗಂಗಳಲ್ಲಿ ನೋಡಿ ತಿಳಿವುದು. ಬಂದಂ ಪೋದಂ ಎಂಬಲ್ಲಿ ಬಂದು ಪೋದಂ; ಪೊಂದಂ ಬಂದನೆಂಬಲ್ಲಿ ಪೋಗಿ ಬಂದಂ ಎಂಬಂತೆ.

ವೃತ್ತಿ - ಭೂತಕಾಲಕ್ರಿಯೆಯೊಳುಕಾರಮುಮಿಕಾರಮುಮಕ್ಕುಂ; ವರ್ತಮಾನಕ್ರಿಯೆಯೊಳುತುಂ ಉತ್ತುಂ ಉತ್ತೆ ಉತೆ ಎಂದು ನಾಲ್ಕು ರೂಪಮಕ್ಕುಂ.

ಪ್ರಯೋಗಂ -

ಭೂತಕಾಲದುಕಾರಕ್ಕೆ - ಕುಸಿದು ನಡೆದಂ; ಒಸೆದು ಕೊಟ್ಟಂ; ನೆನೆದು ಪೇೞ್ದಂ; ಮಿಂದುಂಡಂ.
    "ಮಿಂದುಂಡು ಕುಡಿದು ಮಗುೞ್ದಂ |
    ಬಂದಿರ್ಪೊಡಮಿರ್ಪ. . . . . ."                        || 582 ||

ಇಕಾರಕ್ಕೆ - ನಚ್ಚಿ ಬಂದಂ; ಮೆಚ್ಚಿ ಪೊಗೞ್ದಂ; ಎತ್ತಿ ನಡೆದಂ; ಮುತ್ತಿ ಬಿಟ್ಟಂ.
    ". . . .ತ್ರಿರ್ದಿ ನರನುದ್ದಮಿಸೆ ಜೀಱಿೞ್ದಂ"                   || 583 ||

ವರ್ತಮಾನದೊಳ್‌ ಉತುಗೆ - ನಗುತುಂ ಬಂದಂ; ಪುಗುತುಮಿರ್ದಂ; ಕರೆಯುತುಂ ಪೋದಂ.
    ". . . .ಸೂಸುತುಂ ನದನದ್ಯಚ್ಛಜಲಂಗಳಂ"                   || 584 ||

ಉತ್ತುಗೆ - ಕಾದುತ್ತುಂ ಬಂದಂ; ಜಡಿಯುತ್ತುಂ ಪೊಡೆದಂ.
    ". . . .ಕಪಿಧ್ವಜಂ ನಿಳ್ಕಿ ನಿವರ್ತಿಸುತ್ತುಮಿರೆ”                  || 585 ||
    "ಕೆದಱುತ್ತುಂ ಮಣಲಂ. . . . . ."                      || 586 ||

ಉತ್ತೆಗೆ - ಕೆತ್ತುತ್ತೆ ಕಡಿದಂ; ಪರಸುತ್ತೆ ಬಂದಂ.
    "ಪೋಗು ಪೋಗು ಕಾದುತ್ತೆ ಬಂದಪೆಂ ಸಲ್ಲವೆಮ್ಮೊಳಿವು”             || 587 ||

ಉತೆಗೆ - ಮಿಱುಗುತೆ ಪೋದಂ; ಎನುತೆ ನಿಂದಂ; ಇಸುತಿರ್ದಂ.
    "ತನ್ನಾಜ್ಞೆಗೆ ಪೇಱುತಿರ್ಪರ್‌. . . ."                        || 588 ||
</pre>

## ಬಡಗಣ ಕನ್ನಡ ನುಡಿಗಳಲ್ಲಿ -ಇಂದ ಪ್ರತ್ಯಯವಿರುವ ಕ್ರಿಯಾಪದರೂಪಗಳು

ಬಡಗಣ ಕನ್ನಡ ನುಡಿಗಳಲ್ಲಿ `-ಇಂದ` ಪ್ರತ್ಯಯವಿರುವ ವಿಶೇಷವೆನಿಸಬಹುದಾದ ಕ್ರಿಯಾಪದರೂಪಗಳ ಬಳಕೆಯಿದೆ.
ಉದಾಹರಣೆಗೆ, `ಮಾಡಿಂದ` ಎಂಬ ರೂಪ, `ಮಾಡಿ`, `ಮಾಡಿದನಂತರ`, `ಮಾಡಿದ ಬಳಿಕ`, `ಮಾಡಿದ ಮೇಲೆ` ಇತ್ಯಾದಿ ಅರ್ಥಗಳಲ್ಲಿ ಬಳಕೆಯಾಗುತ್ತದೆ.

- "[ನನಗ ರಂಗದಮ್ಯಾಗ ತಾಲೀಮ್ `ಮಾಡಿಂದ` ಹೋಗುದು ಗೊತ್ತು](https://www.bookbrahma.com/news/naa-kati-kelokanta-beledonu-nandakumar-g-k)".
- "[ಇಲ್ದುರ್ ಕೂಲಿ `ಮಾಡಿಂದ` ಯಾದುಕ್ ಬಿ ಸಾಕಾಗಲ್ದು](https://eedina.com/dialects/dialects-of-kannada-aurad-region-bidar-district-ಶಾಳಿ/2023-06-21/)"
- "ಅಣ್ಣಾ `ಹೇಳಿಂದ` ಮುಗೀತು".

ನಾಮಪದಗಳ ತೃತೀಯಾ ಮತ್ತು ಪಂಚಮೀ ವಿಭಕ್ತಿಗಳಲ್ಲೂ, `-ಇಂದ` ಪ್ತತ್ಯಯವೊಂದು ಕಾಣಿಸುತ್ತದೆ. ಉದಾಹರಣೆಗೆ,

- ತೃತೀಯಕ್ಕೆ, "`ನಿನ್ನಿಂದ` ಒಳ್ಳೆಯ ಕೆಲಸವಾಯಿತು".
- ಪಂಚಮಿಗೆ, "`ಮರದಿಂದ` ಹಣ್ಣು ಬಿತ್ತು."

`-ಇಂ/-ಇಂದ/-ಇಂದೆ` ಎನ್ನುವ `ಕರಣಾರ್ಥ`ದ ತೃತೀಯಾ ವಿಭಕ್ತಿಯವು ಎಂದು ಹೆಚ್ಚಾಗಿ ತಿಳಿಯಲಾಗಿರುವ ಪ್ರತ್ಯಯಗಳು, ಮುಖ್ಯವಾಗಿಯೂ, ಮೂಲದಲ್ಲೂ, `ಅಪಾದಾನಾರ್ಥ`ದ ಪಂಚಮೀ ವಿಭಕ್ತಿಯವು ಎಂದು ಶ್ರೀ [ಸೇಡಿಯಾಪು ಕೃಷ್ಣಭಟ್ಟ](https://kn.wikipedia.org/wiki/ಸೇಡಿಯಾಪು_ಕೃಷ್ಣಭಟ್ಟ)ರು "ಪಂಚಮೀ ವಿಭಕ್ತಿ" ಎಂಬ ಲೇಖನದಲ್ಲಿ ಪ್ರತಿಪಾದಿಸಿದ್ದಾರೆ. ಇದನ್ನು, ದ್ರಾವಿಡ ಮತ್ತಿತರ ನುಡಿಗಳ ಖ್ಯಾತ ಭಾಷಾಶಾಸ್ತ್ರಜ್ಞರಾದ [ಡಾ|| ಡಿ ಎನ್ ಶಂಕರ ಭಟ್ಟ](http://dnshankarabhat.net)ರು, "[ನಿಜಕ್ಕೂ ಹಳೆಗನ್ನಡ ವ್ಯಾಕರಣ ಎಂತಹುದು?](http://dnshankarabhat.net/ನಿಜಕ್ಕೂ-ಹಳೆಗನ್ನಡ-ವ್ಯಾಕರಣ/)" ಎಂಬ ಪುಸ್ತಕದಲ್ಲಿ, ಹೀಗೆ ಅನುಮೋದಿಸಿದ್ದಾರೆ.

> ... ಆದರೆ, ನಿಜಕ್ಕೂ ಈ [ಇಂ] ಪ್ರತ್ಯಯ ಸಂಸ್ಕೃತದ ತೃತೀಯೆಗಿಂತಲೂ ಪಂಚಮಿಗೆ ಹತ್ತಿರವಾಗಿದೆ (ಕೃಷ್ಣಭಟ್ಟ ೧೯೯೨:೧೬೪ ನೋಡಿ). [ಪುಟ ೧೪೬]

> ಹಳೆಗನ್ನಡದ ಇಂ ಪ್ರತ್ಯಯ ಮುಖ್ಯವಾಗಿ ವಿಯೋಗ[=ಅಪಾದಾನ]ವನ್ನು ಸೂಚಿಸುತ್ತದೆಯಲ್ಲದೆ ಸಹಯೋಗ[=ಕರಣ]ವನ್ನಲ್ಲ.
ಅದು ಒಂದು ಚಲನೆಯ ಸುರುವನ್ನು ಸೂಚಿಸುವ ಕಾರಣ, ವಿಯೋಗವೇ ಅದರ ಪ್ರಾಮುಖ್ಯವಾದ ಅರ್ಥ... [ಪುಟ ೧೪೭]

ಇಲ್ಲಿ, ಸಂಸ್ಕೃತದ ಪಂಚಮೀ ವಿಭಕ್ತಿಯ ಕಾರಕವಾದ `ಅಪಾದಾನ` ಎಂಬ ಪರಿಭಾಷೆಗೆ, ಡಾ|| ಶಂಕರ ಭಟ್ಟರು `ವಿಯೋಗ` ಎಂದಿರುವುದು ತಿಳಿಯಲು ಸುಲಭವಾಗುವಂತಿದೆ.
ಅದರಲ್ಲೂ, ಚಲನೆಯಿರುವಲ್ಲಿ ಅದು ಆ ಚಲನೆಯ ಸುರುವನ್ನು ಸೂಚಿಸುತ್ತದೆ ಎಂದಿರುವುದು, ಇಲ್ಲಿ ಬಹಳ ಮುಖ್ಯವಾಗುತ್ತದೆ.

ಮೇಲಿನ ನಾಮಪದಗಳ ಪಂಚಮೀ ವಿಭಕ್ತಿಯ ಉದಾಹರಣೆಯಾದ, "`ಮರದಿಂದ` ಹಣ್ಣು ಬಿತ್ತು" ಎಂಬಲ್ಲಿ, `ಮರದಿಂದ` ಎಂಬ ಪಂಚಮೀ ರೂಪ, ಬೀಳುವಿಕೆ ಎಲ್ಲಿಂದ ಸುರುವಾಯಿತು ಅಥವಾ ಮೊದಲಾಯಿತು ಎನ್ನುವುದನ್ನೇ ಸೂಚಿಸುತ್ತದೆ.

ಅಲ್ಲದೆ, ಅಪಾದಾನ, ವಿಯೋಗ ಅಥವಾ ಚಲನೆಯ ಸುರು ಅಥವಾ ಮೊದಲಿನ ಅರ್ಥ ಕೊಡುವ, ತೃತೀಯಾ ಅಥವಾ ಪಂಚಮೀ ವಿಭಕ್ತಿಯ `-ಇಂ/ಇಂದ/ಇಂದೆ` ಎಂಬ ಮೂರು ರೂಪಗಳ ಮೂಲವೂ, ಸಮೀಪಾರ್ಥಕ ಪ್ರಥಮಪುರುಷ ಹಾಗೂ ಮಧ್ಯಮಪುರುಷ ಸರ್ವನಾಮಗಳ ಮೂಲವೂ, (ಅರ್ಧ)ಅನುಸ್ವಾರದೊಂದಿಗಿರುವ ಸಮೀಪಾರ್ಥಕ `ಇಂ/ಇಁ` ಎಂಬುದೇ ಆಗಿದೆ ಎಂದೂ, ಮೂಲದಲ್ಲಿ ಸಮೀಪಾರ್ಥಕವಾದ `ಇಂ/ಇಁ`, ಪ್ರತ್ಯಯವಾಗಿ ಸೇರಿದಾಗ, ಸೇರಿಕೊಂಡ ಪದದಿಂದ ಬೇರ್ಪಡುವಿಕೆಯ, ಅಂದರೆ, ಅಪಾದಾನ, ವಿಯೋಗ ಅಥವಾ ಚಲನೆಯ ಸುರು ಅಥವಾ ಮೊದಲಿನ ಅರ್ಥವನ್ನು ಸೂಚಿಸುತ್ತದೆ ಎಂದೂ, [ಬೇರೆಡೆ](ಸರ್ವನಾಮಗಳ%20ಸರ್ಗ/ಸರ್ವನಾಮಗಳ%20ಸರ್ಗ.md#ಕನ್ನಡದ-ಪ್ರಥಮಪುರುಷ-ಸರ್ವನಾಮಗಳ-ವಿಭಕ್ತಿಪ್ರತ್ಯಯಗಳ-ನಂಟು) ತೋರಿಸಿದ್ದೇನೆ.

ಈಗ ಈ ತತ್ವವನ್ನು, ಬಡಗಣ ಕನ್ನಡ ನುಡಿಗಳಲ್ಲಿ `-ಇಂದ` ಪ್ರತ್ಯಯವಿರುವ ಕ್ರಿಯಾಪದರೂಪಗಳಿಗೂ ಅನ್ವಯಿಸಿದರೆ, ಮೇಲೆ ಹೇಳಿದ, ಆ ಕ್ರಿಯೆಯಿಂದ ಮೊದಲಾಗಿ, ಆ ಕ್ರಿಯೆಯನಂತರ, ಆ ಕ್ರಿಯೆಯ ಬಳಿಕ, ಆ ಕ್ರಿಯೆಯ ಮೇಲೆ ಇತ್ಯಾದಿ ಅರ್ಥಗಳು ಸಹಜವಾಗಿಯೇ ಹುಟ್ಟುತ್ತವೆ.

`-ಕೆ/-ಗೆ`, `-ಅ`, `-ಅಲ್` ಪ್ರತ್ಯಯಗಳು ನಾಮಪದರೂಪಗಳಲ್ಲೂ, ಕ್ರಿಯಾಪದರೂಪಗಳಲ್ಲೂ ಕಂಡುಬರುವುದರಿಂದ, ತೃತೀಯಾ ಅಥವಾ ಪಂಚಮೀ ವಿಭಕ್ತಿಪ್ರತ್ಯಯರೂಪವಾದ `-ಇಂದ` ಕೂಡ ಕ್ರಿಯಾಪದರೂಪಗಳಲ್ಲಿ ಕಂಡುಬರುವುದರಲ್ಲಿ ಆಶ್ಚರ್ಯವೇನಿಲ್ಲ.

## -ಇ ಪ್ರತ್ಯಯವಿರುವ ಪೂರ್ವಕಾಲದ ಕ್ರಿಯಾಪದರೂಪ

ಕೇಶಿರಾಜನೇ [ಹೇಳಿದಂತೆ](#ಕೇಶಿರಾಜನ-ಶಬ್ದಮಣಿದರ್ಪಣದಲ್ಲಿ), `-ಇ` ಪ್ರತ್ಯಯವಿರುವ ರೂಪ, ಒಂದಕ್ಕಿಂತ ಹೆಚ್ಚು ಕ್ರಿಯಾಪದಗಳಿರುವಲ್ಲಿ, ಪೂರ್ವಕಾಲವನ್ನು ಸೂಚಿಸುವ ಎರಡು ಬಗೆಯ ಕ್ರಿಯಾಪದರೂಪಗಳಲ್ಲೊಂದು.
ಅಲ್ಲದೆ, `-ಇ` ಪ್ರತ್ಯಯವಿರುವಲ್ಲಿ ಭೂತಕಾಲವನ್ನು ಸೂಚಿಸುವ `-ದ್` ಪ್ರತ್ಯಯ ಅಥವಾ ಅದರ `-ತ್/-ಟ್/-ಡ್` ರೂಪಗಳು ಇರುವುದಿಲ್ಲ. ಉದಾಹರಣೆಗೆ, `ಹೋಗಿ`, `ನೋಡಿ`, `ಹೇಳಿ` ಇತ್ಯಾದಿ.

ಬಡಗಣ ನುಡಿಗಳಲ್ಲಿ, `-ಇಂದ` ಪ್ರತ್ಯಯವಿರುವ ರೂಪಗಳು ಇರುವುದನ್ನೂ, `ಅಪಾದಾನ`, `ವಿಯೋಗ` ಅಥವಾ ಚಲನೆಯಿರುವಲ್ಲಿ ಚಲನೆಯ ಸುರು ಅಥವಾ ಮೊದಲನ್ನು ಸೂಚಿಸುವ, ತೃತೀಯಾ ಅಥವಾ ಪಂಚಮೀ ವಿಭಕ್ತಿಯ `-ಇಂದ` ಪ್ರತ್ಯಯವೇ ಈ ಕ್ರಿಯಾಪದರೂಪಗಳಲ್ಲೂ ಸೇರಿಕೊಂಡು, ಆ ಕ್ರಿಯಾಪದಕ್ಕೆ ಪೂರ್ವಕಾಲದ ಅರ್ಥವನ್ನು ಸೇರಿಸುವ ಬಗೆಯನ್ನೂ [ಮೇಲೆ](#ಬಡಗಣ-ಕನ್ನಡ-ನುಡಿಗಳಲ್ಲಿ--ಇಂದ-ಪ್ರತ್ಯಯವಿರುವ-ಕ್ರಿಯಾಪದರೂಪಗಳು) ನೋಡಿದೆವಷ್ಟೇ?
ಉದಾಹರಣೆಗೆ, `ಮಾಡಿಂದ` ಎನ್ನುವ ರೂಪ, `ಮಾಡಿದನಂತರ`, `ಮಾಡಿದ ಬಳಿಕ`, `ಮಾಡಿದ ಮೇಲೆ` ಇತ್ಯಾದಿ ಅರ್ಥಗಳಲ್ಲಿ ಮಾತ್ರವಲ್ಲದೆ, `ಮಾಡಿ` ಎನ್ನುವ, ಇಲ್ಲಿ ಪ್ರಸ್ತುತವಾಗಿರುವ, `-ಇ` ಪ್ರತ್ಯಯವಿರುವ ಪೂರ್ವಕಾಲದ ಕ್ರಿಯಾಪದರೂಪದ ಅರ್ಥದಲ್ಲೂ ಬಳಕೆಯಾಗುತ್ತದೆ.

ಹಳಗನ್ನಡದಲ್ಲಿ, ಈ ತೃತೀಯಾ ಅಥವಾ ಪಂಚಮೀ ವಿಭಕ್ತಿಪ್ರತ್ಯಯಗಳಿಗೆ `-ಇಂ/-ಇಂದ/-ಇಂದೆ` ಎಂಬ ಮೂರು ರೂಪಗಳಿವೆ. ಕನ್ನಡದ ಇತರ ನುಡಿಗಳಲ್ಲಿ ಅಷ್ಟಾಗಿ ಕಾಣಿಸದಿದ್ದರೂ, ತಾರ್ಕಿಕವಾಗಿ, `-ಇಂದ` ಎಂಬಂತೆ, ಅದೇ ತೃತೀಯಾ ಅಥವಾ ಪಂಚಮೀ ವಿಭಕ್ತಿಯ `-ಇಂ` ಪ್ರತ್ಯಯರೂಪವೂ ಕ್ರಿಯಾಪದಕ್ಕೆ ಸೇರಲು ತಕ್ಕುದಾದುದೇ.
ಈ `-ಇಂ` ಪ್ರತ್ಯಯದ ಮೂಲವೂ, ಸಮೀಪಾರ್ಥಕ ಪ್ರಥಮಪುರುಷ ಹಾಗೂ ಮಧ್ಯಮಪುರುಷ ಸರ್ವನಾಮಗಳ ಮೂಲವೂ, (ಅರ್ಧ)ಅನುಸ್ವಾರದೊಂದಿಗಿರುವ ಸಮೀಪಾರ್ಥಕ `ಇಂ/ಇಁ` ಎಂಬುದೇ ಆಗಿದೆ ಎಂದು, [ಬೇರೆಡೆ](ಸರ್ವನಾಮಗಳ%20ಸರ್ಗ/ಸರ್ವನಾಮಗಳ%20ಸರ್ಗ.md#ಕನ್ನಡದ-ಪ್ರಥಮಪುರುಷ-ಸರ್ವನಾಮಗಳ-ವಿಭಕ್ತಿಪ್ರತ್ಯಯಗಳ-ನಂಟು) ತೋರಿಸಿದ್ದೇನೆ.

ಅಲ್ಲದೆ, ಅನುಸ್ವಾರ ಅಥವಾ ಅರ್ಧಾನುಸ್ವಾರ ಲೋಪವಾಗುವುದು ಕನ್ನಡದಲ್ಲಿ [ಸಹಜಪ್ರಕ್ರಿಯೆಗಳಲ್ಲೊಂದು](ಅನುಸ್ವಾರದ%20ಅನುಸಾರ.md#ತೃತೀಯಾ-ವಿಭಕ್ತಿಪ್ರತ್ಯಯದ-ಅನುಸ್ವಾರಲೋಪ).

ಇವೆರಡೂ ತತ್ವಗಳನ್ನು ಅನ್ವಯಿಸಿದಾಗ, ಕ್ರಿಯಾಪದಕ್ಕೆ ಪೂರ್ವಕಾಲದ ಅರ್ಥವನ್ನು ಸೇರಿಸುವ `-ಇ` ಪ್ರತ್ಯಯ ತಯಾರಾಗುತ್ತದೆ. ಅಂದರೆ,

- `ಕೇಳ್/ಕೇಳು + ಇಂ/ಇಁ`
  - => `ಕೇಳ್/ಕೇಳು + ಇ` - (ಅರ್ಧ)ಅನುಸ್ವಾರಲೋಪ
    - => `ಕೇಳಿ`

### ತೊಡಕು

ಅನುಸ್ವಾರಲೋಪವು ಕನ್ನಡದಲ್ಲಿ ಸಾಮಾನ್ಯ ಪ್ರಕ್ರಿಯೆಗಳಲ್ಲೊಂದಾದರೂ, ಅನುಸ್ವಾರವಿರುವ ಇಂತಹ ರೂಪಗಳು, ಅಂದರೆ, `ಕೇಳಿಂ` ಇತ್ಯಾದಿ, ಪೂರ್ವಕಾಲದ ಕ್ರಿಯೆಯ ಅರ್ಥದಲ್ಲಿ ಹಳಗನ್ನಡದಲ್ಲೂ ಅಷ್ಟಾಗಿ ಕಾಣಿಸದಿರುವುದು, ಈ ಮೇಲಿನ ಪ್ರತಿಪಾದನೆಗೆ ತೊಡಕು.
(ಅರ್ಧ)ಅನುಸ್ವಾರವಿರುವ ರೂಪವೇ (`ಇಁ`) ಮೂಲವಾಗಿರುವುದೂ,
ಸಪ್ತಮೂ ವಿಭಕ್ತಿಯ ಪ್ರತ್ಯಯಗಳಲ್ಲೊಂದಾಗಿಯೂ, ಸ್ವತಂತ್ರಪದವಾಗಿಯೂ ಬಳಕೆಯಾಗುವ `ಅಲ್ಲಿ` ಎಂಬಲ್ಲೂ (ಅರ್ಧ)ಅನುಸ್ವಾರವಿಲ್ಲದ ಇಕಾರವಿರುವುದೂ,
ಈ ತೊಡಕಿಗೆ ಕೊಡಬಹುದಾದ ತುಸುವಾದ ಸಮಾಧಾನವೆನಿಸಬಹುದೇನೋ.

## -ಉ ಪ್ರತ್ಯಯವಿರುವ ಪೂರ್ವಕಾಲದ ಕ್ರಿಯಾಪದರೂಪ

ಒಂದಕ್ಕಿಂತ ಹೆಚ್ಚು ಕ್ರಿಯಾಪದಗಳಿರುವಲ್ಲಿ, ಪೂರ್ವಕಾಲವನ್ನು ಸೂಚಿಸುವ ಎರಡು ಬಗೆಯ ಕ್ರಿಯಾಪದರೂಪಗಳಲ್ಲಿ, `-ಉ` ಪ್ರತ್ಯಯವಿರುವ ರೂಪ ಎರಡನೆಯದು.
ಇಲ್ಲಿ, `-ಉ` ಪ್ರತ್ಯಯದ ಮೊದಲು ಅಥವಾ ಹಿಂದೆ, ಭೂತಕಾಲವನ್ನು ಸೂಚಿಸುವ `-ದ್` ಪ್ರತ್ಯಯ ಅಥವಾ ಅದರ `-ತ್/-ಟ್/-ಡ್` ರೂಪಗಳಲ್ಲೊಂದು ಇದ್ದೇ ಇರುತ್ತದೆ. ಉದಾಹರಣೆಗೆ, `ಬಂದು`, `ಸೋತು`, `ಬಿಟ್ಟು`, `ಕಂಡು` ಇತ್ಯಾದಿ.

`-ಇ` ಪ್ರತ್ಯಯವು ತನ್ನ ಬಲದಲ್ಲೇ ಅಪಾದಾನ, ವಿಯೋಗ ಅಥವಾ ಚಲನೆಯ ಸುರು ಅಥವಾ ಮೊದಲಿನ ಅರ್ಥವನ್ನು ಕ್ರಿಯಾಪದಕ್ಕೆ ಸೇರಿಸಿ, ಅದಕ್ಕೆ ಪೂರ್ವಕಾಲದ ಅರ್ಥವನ್ನು [ಅಳವಡಿಸಬಲ್ಲುದಾದುದರಿಂದ](#-ಇ-ಪ್ರತ್ಯಯವಿರುವ-ಪೂರ್ವಕಾಲದ-ಕ್ರಿಯಾಪದರೂಪ), 
ಅಲ್ಲಿ ಭೂತಕಾಲವನ್ನು ಸೂಚಿಸುವ ಪ್ರತ್ಯಯಕ್ಕೆ ಕೆಲಸವಿಲ್ಲ.
ಆದರೆ, `-ಉ` ಪ್ರತ್ಯಯ ಆ ಅರ್ಥವನ್ನು ಕೊಡಲಾರದೆನಿಸುತ್ತದೆ. ಹಾಗಾಗಿ, ಅದಿರುವಲ್ಲಿ, ಪೂರ್ವಕಾಲವನ್ನು ಸೂಚಿಸಲು, ಸಾಮಾನ್ಯ ಭೂತಕಾಲದ `-ದ್` ಪ್ರತ್ಯಯ ಅಥವಾ ಅದರ ಬೇರೆ ರೂಪಗಳಲ್ಲೊಂದು ಬರಲೇಬೇಕಾಗುತ್ತದೆ.

ಹಾಗಾದರೆ, ಪೂರ್ವಕಾಲವನ್ನು ಸೂಚಿಸಲು, ಭೂತಕಾಲದ `-ದ್` ಪ್ರತ್ಯಯ ಅಥವಾ ಅದರ ಬೇರೆ ರೂಪಗಳಲ್ಲೊಂದು ಸೇರಿಯೇ ಇರುವಾಗ, `-ಉ` ಪ್ರತ್ಯಯಕ್ಕೇನು ಕೆಲಸ?

ಇಲ್ಲಿ ಎರಡು ಸಾಧ್ಯತೆಗಳಿವೆ.

### ಸಮುಚ್ಚಯದ -ಉಂ/-ಊ ಪ್ರತ್ಯಯ

"ಪೂರ್ವಕಾಲವನ್ನು ಸೂಚಿಸಲು, ಭೂತಕಾಲದ `-ದ್` ಪ್ರತ್ಯಯ ಅಥವಾ ಅದರ ಬೇರೆ ರೂಪಗಳಲ್ಲೊಂದು ಸೇರಿಯೇ ಇರುವಾಗ, `-ಉ` ಪ್ರತ್ಯಯಕ್ಕೇನು ಕೆಲಸ?" ಎಂಬ ಪ್ರಶ್ನೆಗೆ, ಅದು ಸೇರುವ ಕ್ರಿಯಾಪದವನ್ನು ಮತ್ತದರ ಹಿಂದಿನ ವಾಕ್ಯಭಾಗವನ್ನು ಪ್ರಸ್ತುತಿಸಿ, ವಾಕ್ಯವನ್ನು ಮುಂದುವರೆಸಲು ಅನುವು ಮಾಡಿಕೊಡುವುದು ಎನ್ನುವುದು ಒಂದು ಉತ್ತರವಾಗಬಹುದು.

ಸಾಮಾನ್ಯಯವಾಗಿ ವಾಕ್ಯಭಾಗವನ್ನು ಪ್ರಸ್ತುತಿಸುವ ಕೆಲಸ, `-ಉಂ/-ಊ` ಸಮುಚ್ಚಯ ಪ್ರತ್ಯಯದ್ದು.
ಹಳಗನ್ನಡದಲ್ಲಿ ಇದು `-ಉಂ` (ಕೆಲವೊಮ್ಮೆ `-ಅಂ` ಕೂಡ) ಎಂದಿದ್ದರೆ, ಹೊಸಗನ್ನಡದಲ್ಲಿ `-ಊ` ಎಂದಿದೆ.
ಇವೆರಡಕ್ಕೂ ಮೂಲ, ಪ್ರಥಮಪುರುಷದಲ್ಲಿ ಅನತಿದೂರಾರ್ಥಕವೂ, ಪ್ರಸ್ತುತಾರ್ಥಕವೂ, ತಮಿಳಿನಲ್ಲಿ ಕೆಲವೆಡೆ ಮಧ್ಯಮಪುರುಷಾರ್ಥಕವೂ ಆದ ಸರ್ವನಾಮಗಳ ಮೂಲಧಾತು `ಉಂ/ಉಁ` ಎಂದು ಬೇರೆಡೆ [ತೋರಿಸಿದ್ದೇನೆ](ಸರ್ವನಾಮಗಳ%20ಸರ್ಗ/ಸರ್ವನಾಮಗಳ%20ಸರ್ಗ.md#ಉದುವೂ-ಉಮುವಿಧಿಯೂ).

ಇಲ್ಲಿ ಚರ್ಚಿಸುತ್ತಿರುವ `-ಉ` ಪ್ರತ್ಯಯಕ್ಕೂ, ಪ್ರಸ್ತುತಾರ್ಥಕ `ಉಂ/ಉಁ` ಧಾತುವೇ ಮೂಲವಿರಹುದೇ?
ಹೀಗಿದ್ದರೆ, ಅದು ಹೊಸಗನ್ನಡದ ಸಮುಚ್ಚಯ ಪ್ರತ್ಯಯರೂಪದಲ್ಲಿ (ಅರ್ಧ)ಅನುಸ್ವಾರವನ್ನು ಕಳಕೊಂಡಾಗ ಸ್ವರಾಕ್ಷರವನ್ನು ದೀರ್ಘಗೊಳಿಸಿಕೊಂಡಂತೆ, ಇಲ್ಲೇಕೆ ದೀರ್ಘಗೊಳಿಸಿಕೊಂಡಿಲ್ಲ?

ಸಮುಚ್ಚಯ ಪ್ರತ್ಯಯದಲ್ಲಿ (ಅರ್ಧ)ಅನುಸ್ವಾರವಳಿದಾಗ, ಉಳಿಯುವ ಉಕಾರಕ್ಕೂ, ವ್ಯಂಜನಾಂತಗಳನ್ನು ಸ್ವರಾಂತವಾಗಿಸಲು ಬರುವ ಉಕಾರಕ್ಕೂ ಯಾವ ವ್ಯತ್ಯಾಸವೂ ಕಾಣಿಸದಿರುವುದೇ, ಅದರ ಸ್ವರ ದೀರ್ಘವಾಗುವುದಕ್ಕೆ ಕಾರಣವಾಗಿರಬೇಕೆಂದು [ಬೇರೆಡೆ](ಸರ್ವನಾಮಗಳ%20ಸರ್ಗ/ಸರ್ವನಾಮಗಳ%20ಸರ್ಗ.md#ಸರ್ವನಾಮಗಳ-ಪ್ರಥಮಾ-ವಿಭಕ್ತಿಯಲ್ಲೂ-ಗುಣವಾಚಕ-ನಿರ್ದೇಶನಾತ್ಮಕ-ರೂಪಗಳಲ್ಲೂ-ಕಾಣುವ-ಆದಿಯ-ದೀರ್ಘಸ್ವರ) ಮಂಡಿಸಿದ್ದೇನೆ. 
ಕ್ರಿಯಾಪದಗಳಲ್ಲಿ ಪೂರ್ವಕಾಲವನ್ನು ಸೂಚಿಸುವ ಸಂರ್ಭದ `-ಉ` ಪ್ರತ್ಯಯದ ಹಿಂದೆ ಬಂದೇ ಬರುವ ಭೂತಕಾಲದ `-ದ್` ಪ್ರತ್ಯಯ ಅಥವಾ ಅದರ ಬೇರೆ ರೂಪಗಳನಂತರ ಬೇರಾವ ಪ್ರತ್ಯಯಗಳೂ ಸೇರದೆ, ಭೂತಕಾಲದ ಪ್ರತ್ಯಯದೊಂದಿಗೆಯೇ ವ್ಯಂಜನಾಂತವಾಗಿರುವ ಪದರೂಪಗಳಿದ್ದಂತಿಲ್ಲ.
ಹಾಗಾಗಿ, ಹೊಸಗನ್ನಡದಲ್ಲಿ ಅಂತಹ ವ್ಯಂಜನಾಂತರೂಪಗಳನ್ನು ಸ್ವರಾಂತವಾಗಿಸುವ ಅಗತ್ಯವಿರದಿರುವಾಗ, `-ಉ` ಪ್ರತ್ಯಯವನ್ನು ದೀರ್ಘಗೊಳಿಸುವ ಅಗತ್ಯವೂ ಇರುವುದಿಲ್ಲವಷ್ಟೇ?

#### ತೊಡಕು

ಅನುಸ್ವಾರಲೋಪವು ಕನ್ನಡದಲ್ಲಿ ಸಾಮಾನ್ಯ ಪ್ರಕ್ರಿಯೆಗಳಲ್ಲೊಂದಾದರೂ, ಅನುಸ್ವಾರವಿರುವ ಇಂತಹ ರೂಪಗಳು, ಅಂದರೆ, `ಬಂದುಂ` ಇತ್ಯಾದಿ, ಸಮುಚ್ಚಯದ ಅರ್ಥದಲ್ಲಿ ಬರುತ್ತವಾದರೂ, ಅನುಸ್ವಾರವಿರದ ರೂಪಕ್ಕೂ, ಅಂದರೆ, `ಬಂದು` ಇತ್ಯಾದಿಗಳಿಗೂ, ಸಮುಚ್ಚಯದ ಅರ್ಥ ಅನ್ವಯಿಸುವುದು ಎಷ್ಟು ಸರಿ, ಎನ್ನುವುದು, ಕೇಳಬೇಕಾದ ಪ್ರಶ್ನೆಯೇ.
ಅದನ್ನು ಉತ್ತರಿಸುವುದು ಸುಲಭವಲ್ಲ.

ಅಲ್ಲದೆ, ತಮಿಳಿನಲ್ಲಿ ಈ ರೀತಿಯ ರೂಪಗಳು, ಅರ್ಧ ಅಥವಾ ಸಂವೃತ ಉಕಾರದಲ್ಲಿದ್ದು, ಅಂದರೆ, `ವಂದು್` ಇತ್ಯಾದಿ, ಸಮುಚ್ಚಯ ಪ್ರತ್ಯಯವು, ಹಳಗನ್ನಡದಲ್ಲಿರುವಂತೆ, ಪೂರ್ಣ ಅಥವಾ ವಿವೃತ ಉಕಾರವಾಗಿಯೇ ಇರುತ್ತದೆ (ನನಗೆ ತಿಳಿದಂತೆ), ಉದಾಹರಣೆಗೆ, `ನಾನುಂ`, `ನೀನುಂ`.

ತುಳುವಿನಲ್ಲಿ ಸಂವೃತ ಉಕಾರವು, ಪ್ರಸ್ತುತಾರ್ಥದಲ್ಲೂ ಸಮೀಪಾರ್ಥದಲ್ಲೂ, ಸರ್ವನಾಮಗಳಲ್ಲಿ ಬಳಕೆಯಾಗುತ್ತದೆಂಬುದು, ಈ ತೊಡಕಿಗೆ ಸಮಾಧಾನವಾಗಬಲ್ಲುದಾದರೂ, ಅದು ಅಷ್ಟು ಬಲವಾದ ವಾದವೇ ಎನ್ನುವ ಸಂಶಯವುಳಿಯುತ್ತದೆ.

### ಸ್ವರಾಂತಗೊಳಿಸುವ ಉಕಾರ

ಪ್ರಸಿದ್ಧ ಬಾಷಾಶಾಸ್ತ್ರಜ್ಞ [ಭದ್ರಿರಾಜು ಕೃಷ್ಣಮೂರ್ತಿ](https://en.wikipedia.org/wiki/Bhadriraju_Krishnamurti)ಯವರು, ತಮ್ಮ "[The Dravidian Languages](https://www.google.co.in/books/edition/The_Dravidian_Languages/fG30nQEACAAJ?hl=en)" ಎಂಬ ಉದ್ಗ್ರಂಥದಲ್ಲಿ, ರೀತಿಯ ಕ್ರಿಯಾಪದರೂಪಗಳನ್ನು [`perfective participle`](https://www.grammarly.com/blog/participle/) (ಪುಟ ೩೩೦) ಎಂದು ಹೆಸರಿಸುತ್ತಾ, ಇವುಗಳಲ್ಲಿ (ತಮಿಳು, ಕನ್ನಡಗಳಲ್ಲಿ) ಕಾಣುವ `-ಉ` ಪ್ರತ್ಯಯವನ್ನು [`enunciative vowel`](https://academic.oup.com/book/48320/chapter-abstract/421382872?redirectedFrom=fulltext&login=false) (ಪುಟ ೩೩೦), ಅಂದರೆ, ಉಚ್ಚಾರಣೆಯನ್ನು ಸುಲಭವಾಗಿಸುವ ಸ್ವರ, ಎಂದು ಕರೆದಿದ್ದಾರೆ.

ವ್ಯಂಜನಾಂತಗಳನ್ನು (ಕೆಲವೆಡೆ ಪದಮಧ್ಯದ ವ್ಯಂಜನಾಂತ ಪ್ರತ್ಯಯಗಳನ್ನೂ ಕೂಡ) ಸ್ವರಾಂತವಾಗಿಸುವುದು ದ್ರಾವಿಡಭಾಷೆಗಳಲ್ಲಿ ಸಹಜಪ್ರಕ್ರಿಯೆ.
ಕನ್ನಡ, ತೆಲುಗುಗಳು ಇದಕ್ಕೆ ಪೂರ್ಣ ಅಥವಾ ವಿವೃತ ಉಕಾರವನ್ನು (`ಉ`) ಬಳಸಿದರೆ, ತುಳು, ತಮಿಳು, ಮಲಯಾಳಗಳು ಅರ್ಧ ಅಥವಾ ಸಂವೃತ ಉಕಾರವನ್ನು (`ಉ್`) ಹೆಚ್ಚಾಗಿ ಬಳಸುತ್ತವೆ.
ಇದು, ಮೇಲೆ ನೋಡಿದ ಕನ್ನಡದ `ಬಂದು`, ತಮಿಳಿನ `ವಂದು್` ಇತ್ಯಾದಿ ರೂಪಗಳನ್ನು ಸರಿಯಾಗಿಯೇ ನಿರೂಪಿಸುವಂತಿದೆ.

[ಮೇಲೆ](#ಸಮುಚ್ಚಯದ--ಉಂ-ಊ-ಪ್ರತ್ಯಯ) ನೋಡಿದಂತೆ, ಕ್ರಿಯಾಪದಗಳಲ್ಲಿ, ಭೂತಕಾಲದ `-ದ್` ಪ್ರತ್ಯಯ ಅಥವಾ ಅದರ ಬೇರೆ ರೂಪಗಳನಂತರ ಬೇರಾವ ಪ್ರತ್ಯಯಗಳೂ ಸೇರದೆ, ಭೂತಕಾಲದ ಪ್ರತ್ಯಯದೊಂದಿಗೆಯೇ ವ್ಯಂಜನಾಂತವಾಗಿರುವ ಪದರೂಪಗಳಿದ್ದಂತಿಲ್ಲ.
ಹಾಗಾಗಿ, ಇಂತಹ ರೂಪಗಳು ಸ್ವರಾಂತವಾಗುವುದು ಸಹಜ ಮಾತ್ರವಲ್ಲ, ಹಾಗಾದಾಗ ತಯಾರಾಗುವುದು, ಇಲ್ಲಿ ಚರ್ಚಿಸುತ್ತಿರುವ ಉಕಾರಾಂತವಾದ, ಪೂರ್ವಕಾಲವನ್ನು ಸೂಚಿಸುವ ಕ್ರಿಯಾಪದರೂಪಗಳೇ.

ಹೀಗೆ, ಭೂತಕಾಲದ ಪ್ರತ್ಯಯದೊಂದಿಗೆಯೇ, ಬೇರಾವ ಪ್ರತ್ಯಯವೂ ಸೇರದೆ, ವ್ಯಂಜನಾಂತವಾಗಿರುವ ಪದರೂಪಗಳೇ, ಸ್ವರಾಂತವಾಗಿ, ಉಕಾರಾಂತವಾದ, ಪೂರ್ವಕಾಲವನ್ನು ಸೂಚಿಸುವ ಕ್ರಿಯಾಪದರೂಪಗಳಾಗಿವೆ ಎನ್ನುವುದೇ ಸರಿಯೆನಿಸುತ್ತದೆ.

## ತುಳುವಿನ ಹೋಲಿಕೆ

### ಭದ್ರಿರಾಜು ಕೃಷ್ಣಮೂರ್ತಿಯವರ "The Dravidian Languages" ಎಂಬ ಉದ್ಗ್ರಂಥದಲ್ಲಿ

ಭದ್ರಿರಾಜು ಕೃಷ್ಣಮೂರ್ತಿಯವರು ತಮ್ಮ "The Dravidian Languages" ಎಂಬ ಉದ್ಗ್ರಂಥದಲ್ಲಿ, ತುಳುವಿನ ಪೂರ್ವಕಾಲವನ್ನು ಸೂಚಿಸುವ ಕ್ರಿಯಾಪದರೂಪಗಳ ಬಗೆಗೆ ಹೀಗೆನ್ನುತ್ತಾರೆ.

> 8. Tulu: the perfective participle is formed by adding -tï/-dï, sometimes both, to the verb stem, kal- 'to learn': kal-tï/kal-tïdï 'having learned', tū- 'to see': tūdï 'having seen', bar- 'to come': bat-tï/bat-tïdï 'having come'. [ಪುಟ ೩೩೧]

ಇಲ್ಲಿ ಅವರು `ï` ಎಂದಿರುವುದು ಅರ್ಧ ಅಥವಾ ಸಂವೃತ ಇಕಾರವಾಗಿದ್ದದರೂ, ಅದು ಅರ್ಧ ಅಥವಾ ಸಂವೃತ ಉಕಾರವಾಗಿಯೂ ಇರಬಹುದು.
ತುಳುವಿನ ಈ ಸ್ವರ, ಸಂವೃತ ಇಕಾರವೋ, ಸಂವೃತ ಉಕಾರವೋ ಎನ್ನುವ ಬಗೆಗೆ ವಿದ್ವಾಂಸರಲ್ಲಿ ಭಿನ್ನಮತವಿರುವಂತಿದೆ.
ತಮಿಳು, ಮಲಯಾಳಗಳಲ್ಲಿ ಕಾಣಿಸುವ ಅರ್ಧ ಅಧವಾ ಸಂವೃತ ಉಕಾರದಂತೆಯೂ (ತಮಿಳಲ್ಲಿ, ಕುಱ್ಱಿಯಲುಗರಂ) ಬಳಕೆಯಾಗುವ ಈ ಸ್ವರ, ಅರ್ಧ ಅಥವಾ ಸಂವೃತ ಉಕಾರವೆಂದೇ ಸದ್ಯಕ್ಕೆ ಇಟ್ಟುಕೊಳ್ಳೋಣ.

#### ಒಂದು ಸಣ್ಣ ತಪ್ಪು

ಇಲ್ಲಿ ಭದ್ರಿರಾಜು ಕೃಷ್ಣಮೂರ್ತಿಯವರ, ಕೆಲವೊಮ್ಮೆ `-ತು್/-ದು್` ಪ್ರತ್ಯಯಗಳೆರಡೂ ಒಂದೇ ಕ್ರಿಯಾಪದಕ್ಕೆ ಸೇರುತ್ತವೆ, ಎಂಬ ನಿರೂಪಣೆಯಲ್ಲಿ ಸಣ್ಣ ತಪ್ಪಿದೆಯೆನಿಸುತ್ತದೆ.
ಇದಕ್ಕಾಗಿಯೇ ಅವರು, `ಕಲತು್/ಕಲ್ತು್ದು್`, `ಬತ್ತು್/ಬತ್ತು್ದು್` ಎಂಬ ಉದಾಹರಣೆಗಳನ್ನು ಕೊಟ್ಟಿರುವಂತಿದೆ.

ಆದರೆ, ಇಲ್ಲಿ ಮೊದಲು ಕಾಣುವ `-ತು್` ಪ್ರತ್ಯಯ, ದ್ರಾವಿಡಭಾಷೆಗಳಲ್ಲಿ ಸಾಮಾನ್ಯವಾಗಿ ಬರುವ ಭೂತಕಾಲವನ್ನು ಸೂಚಿಸುವ `-ದ್` ಪ್ರತ್ಯಯ ಅಥವಾ ಅದರ ಬೇರೆ ರೂಪಗಳ, ತುಳುವಿನ ರೂಪವೇ ಆಗಿರಬೇಕೆನಿಸುತ್ತದೆ.
ಏಕೆಂದರೆ, ಇವೇ ಉದಾಹರಣೆಗಳ ಸಾಮಾನ್ಯ ಭೂತಕಾಲರೂಪಗಳಲ್ಲಿ, ಅಂದರೆ, `ಕಲ್ತೆ`, `ಕಲ್ತಳು್`, `ಕಲತು್ಂಡು್/ಕಲ್ತು್ನು್`, `ಬತ್ತೆ`, `ಬತ್ತಳು್`, `ಬತ್ತು್ಂಡು್/ಬತ್ತು್ನು್` ಇತ್ಯಾದಿಗಳಲ್ಲಿ, ಆ ಭೂತಕಾಲದ ಪ್ರತ್ಯಯ ಇದ್ದೇ ಇದೆ.
ಆದರೆ, ಒಂದೇ `-ತು್/-ದು್` ಪ್ರತ್ಯಯಗಳಲ್ಲೊಂದು ಮಾತ್ರ ಬರುವ, ಅಂದರೆ, `ತೂದು್` ಇತ್ಯಾದಿಗಳ, ಸಾಮಾನ್ಯ ಭೂತಕಾಲರೂಪಗಳಲ್ಲಿ, ಅಂದರೆ, `ತೂಯೆ`, `ತಯಳು್`, `ತೂಂಡು್` ಇತ್ಯಾದಿಗಳಲ್ಲಿ, ಭೂತಕಾಲದ ಪ್ರತ್ಯಯ ಕಾಣಿಸುವುದಿಲ್ಲ.
ಈ, ಅಂದರೆ, ಕೆಲವು ಕ್ರಿಯಾಪದಗಳ ಭೂತಕಾಲದ ರೂಪಗಳಲ್ಲಿ ಭೂತಕಾಲದ ಪ್ರತ್ಯಯ ಕಾಣಿಸದಿರುವ, ವಿಷಯದಲ್ಲಿ, ತುಳು, ಕನ್ನಡ, ತಮಿಳುಗಳಿಗಿಂತ ತುಸು ಬೇರೆಯಾಗಿ ಕಾಣುತ್ತದೆ.

ಹೀಗೆ `-ತು್/-ದು್` ಪ್ರತ್ಯಯ ಭೂತಕಾಲವನ್ನು ಸೂಚಿಸುತ್ತಾ, ಅದರ ಮೇಲೆ `-ತು್/-ದು್` ಪ್ರತ್ಯಯವು ಪೂರ್ವಕಾಲವನ್ನು ಸೂಚಿಸುವಂತೆ ಸೇರಿರುವ `ಕಲ್ತು್ದು್`, `ಬತ್ತು್ದು್` ಇತ್ಯಾದಿ ರೂಪಗಳಗೆ, ಒಂದೇ ಬಾರಿ `-ತು್/-ದು್` ಪ್ರತ್ಯಯ ಸೇರಿದಂತಿರುವ `ಕಲತು್`, `ಬತ್ತು್` ಇತ್ಯಾದಿ ವಿಕಲ್ಪರೂಪಗಳು ಬಳಕೆಯಲ್ಲಿದ್ದರೂ, ಅವು, ಒಂದು ಅಥವಾ ಒಂದಕ್ಕಿಂತಲೂ ಹೆಚ್ಚು ಅಕ್ಷರಗಳನ್ನು ತೇಲಿಸುವ, ನುಂಗಿಬಿಡುವ, ತುಳುವಿಗೆ ಸಹಜವಾದ ಪ್ರಕ್ರಿಯೆಯಿಂದ ಮೂಡಿವೆಯಲ್ಲದೆ, ವ್ಯಾಕರಣದಲ್ಲಿನ ಬೇರೊಂದು ಪ್ರತ್ಯಯದಿಂದಲೋ, ಪ್ರಕ್ರಿಯೆಯಿಂದಲೋ ಅಲ್ಲ, ಎನ್ನುವುದೇ ಸರಿಯೆನಿಸುತ್ತದೆ. ಅಂದರೆ,

- `ಕಲ್ತು್ದು್ => ಕಲತು್` - `ದು್` ತೇಲಿ ಹೋಗಿದೆ.
- `ಬತ್ತು್ದು್ => ಬತ್ತು್` - `ದು್` ತೇಲಿ ಹೋಗಿದೆ.

ಆದರೆ, `ತೂದು್` ಎಂಬಲ್ಲಿ `ದು್` ತೇಲಿ ಹೋಗುವುದಿಲ್ಲ.
ಏಕೆಂದರೆ, ಹಾಗೆ ತೇಲಿ ಹೋಗಲು ಅಲ್ಲಿ ಸಾಕಷ್ಟು ಅಕ್ಷರಗಳೇ ಇಲ್ಲ.
ಹಾಗೇನಾದರೂ, ತೇಲಿ ಹೋಗುತ್ತಿದ್ದರೆ, `ತೂ` ಎಂಬ ಮೂಲಧಾತು ಮಾತ್ರ ಉಳಿದೀತಷ್ಟೇ.

### ತುಳುವಿನ ಪಂಚಮೀ ವಿಭಕ್ತಿಯೂ, ಪೂರ್ವಕಾಲವನ್ನು ಸೂಚಿಸುವ ಕ್ರಿಯಾಪದರೂಪವೂ

ತುಳುವಿನಲ್ಲಿ, ಪಂಚಮೀ ವಿಭಕ್ತಿಯನ್ನು, ಅಂದರೆ, ಅಪಾದಾನ, ವಿಯೋಗ ಅಥವಾ ಚಲನೆಯ ಸುರು ಅಥವಾ ಮೊದಲನ್ನು ಸೂಚಿಸಲೂ, `-ತು್/-ದು್` ಪ್ರತ್ಯಯವೇ ಸೇರುತ್ತದೆ.
ಉದಾಹರಣೆಗೆ, `ಮರತ್ತು್/ಮರೊಂತು್` (ಮರದಿಂದ), `ಐಡ್ದು್/ಐತ್ತು್` (ಅದರಿಂದ) ಇತ್ಯಾದಿ.

ಹಾಗಾಗಿ, [ಮೇಲಿನ](#-ಇ-ಪ್ರತ್ಯಯವಿರುವ-ಪೂರ್ವಕಾಲದ-ಕ್ರಿಯಾಪದರೂಪ) `-ಇ` ಪ್ರತ್ಯಯವಿರುವ, ಪೂರ್ವಕಾಲವನ್ನು ಸೂಚಿಸುವ, ಕನ್ನಡದ ಕ್ರಿಯಾಪದರೂಪಗಳ ನಿರೂಪಣೆಯಂತೆ, ತುಳುವಿನಲ್ಲೂ,
ಅಪಾದಾನ, ವಿಯೋಗ ಅಥವಾ ಚಲನೆಯ ಸುರು ಅಥವಾ ಮೊದಲನ್ನು ಸೂಚಿಸುವ ಪಂಚಮೀ ವಿಭಕ್ತಿಪ್ರತ್ಯಯವೇ,
ಪೂರ್ವಕಾಲವನ್ನು ಸೂಚಿಸಲು, ಕ್ರಿಯಾಪದರೂಪಗಳಲ್ಲೂ ಸೇರುತ್ತದೆ, ಎನ್ನಬಹುದು.
ಎರಡೇ ವ್ಯತ್ಯಾಸಗಳೆಂದರೆ,

1. ತುಳುವಿನಲ್ಲಿ ಒಂದೇ ಪ್ರತ್ಯಯ  (`-ತು್/-ದು್`) ಸೇರಿದರೆ, ಕನ್ನಡದಲ್ಲಿ ಎರಡು ಬಗೆಯ ರೂಪಗಳಲ್ಲೊಂದು (`-ಇ/-ಉ`) ಇರುತ್ತದೆ.

1. ತುಳುವಿನಲ್ಲಿ ಆ ಪ್ರತ್ಯಯ, ಭೂತಕಾಲದ ಪ್ರತ್ಯಯದ ಅಥವಾ ಭೂತಕಾಲಕ್ಕೆ ತಕ್ಕುದಾದಂತಹ ಕ್ರಿಯಾಪದರೂಪಗಳ ಮೇಲೆಯೇ ಸೇರುತ್ತದೆ.
ಕನ್ನಡದಲ್ಲಿ, `-ಇ` ಪ್ರತ್ಯಯವಿರುವ ಪೂರ್ವಕಾಲವನ್ನು ಸೂಚಿಸುವ ಕ್ರಿಯಾಪದರೂಪಗಳಲ್ಲಿ, ಭೂತಕಾಲದ ಪ್ರತ್ಯಯವಿರುವುದಿಲ್ಲ.
`-ಉ` ಎಂದು ಕೊನೆಗೊಳ್ಳುವ ರೂಪಗಳಲ್ಲಿ ಮಾತ್ರ ಭೂತಕಾಲದ ಪ್ರತ್ಯಯವಿರುತ್ತದೆ.

ತುಳುವಿನಲ್ಲಿ, ಭೂತಕಾಲದ `-ತು್/-ದು್` ಪ್ರತ್ಯಯಕ್ಕೂ, ಪಂಚಮೀ ವಿಭಕ್ತಿಯ `-ತು್/-ದು್` ಪ್ರತ್ಯಯಕ್ಕೂ, ಒಂದೇ ರೂಪವಿರುವುದು ಕೇವಲ ಆಕಸ್ಮಿಕವೋ, ಅವೆರಡರ ನಡುವೆ ಏನಾದರೂ ಸಂಬಂಧವಿದೆಯೋ ಎಂಬುದನ್ನು ಯೋಚಿಸಬೇಕಾಗಿದೆ.

## ಸಾರಾಂಶ

ವಾಕ್ಯದಲ್ಲಿ ಒಂದಕ್ಕಿಂತ ಹೆಚ್ಚು ಕ್ರಿಯಾಪದಗಳಿರುವಾಗ, ಆ ಕ್ರಿಯೆಗಳ ಸಮಯದ ಅನುಕ್ರಮವನ್ನು ಸೂಚಿಸಲು, ಅವುಗಳಲ್ಲಿ ಸಮಯದಲ್ಲಿ ಮೊದಲು ನಡೆಯುವ ಕ್ರಿಯೆಯಿದ್ದರೆ, ಆ ಕ್ರಿಯಾಪದ, ಪೂರ್ವಕಾಲವನ್ನು ಸೂಚಿಸುವ ರೂಪವನ್ನು ತಾಳುತ್ತದೆ.

ಕನ್ನಡದಲ್ಲಿ ಇಂತಹ ಪೂರ್ವಕಾಲವನ್ನು ಸೂಚಿಸುವ ಎರಡು ಬಗೆಯ ರೂಪಗಳಿವೆ.

1. `-ಇ` ಎಂದು ಕೊನೆಗೊಳ್ಳುವ ರೂಪ, ಅಂದರೆ, "`ಹೋಗಿ` ಬಾ" ಇತ್ಯಾದಿ.
ಇಲ್ಲಿರುವ [`-ಇ`ಎಂಬುದು ಪ್ರತ್ಯಯವೇ ಆಗಿದ್ದು](#-ಇ-ಪ್ರತ್ಯಯವಿರುವ-ಪೂರ್ವಕಾಲದ-ಕ್ರಿಯಾಪದರೂಪ), ಅದಕ್ಕೂ,
[ಬಡಗಣ ಕನ್ನಡ ನುಡಿಗಳಲ್ಲಿ ಕಾಣುವ](#ಬಡಗಣ-ಕನ್ನಡ-ನುಡಿಗಳಲ್ಲಿ--ಇಂದ-ಪ್ರತ್ಯಯವಿರುವ-ಕ್ರಿಯಾಪದರೂಪಗಳು) ವಿಶೇಷರೂಪವಾದ `ಮಾಡಿಂದ` (ಅಂದರೆ, `ಮಾಡಿ`, `ಮಾಡಿದ ಬಳಿಕ`, `ಮಾಡಿದ ಮೇಲೆ` ಎಂಬ ಅರ್ಥ) ಎಂಬಲ್ಲಿ ಕಾಣುವ `-ಇಂದ` ಎಂಬುದಕ್ಕೂ,
ನಾಮಪದಗಳಿಗೆ ಅಪಾದಾನ, ವಿಯೋಗ, ಚಲನೆಯ ಸುರು ಅಥವಾ ಮೊದಲನ್ನು ಸೇರಿಸುವ, ತೃತೀಯಾ ಅಥವಾ ಪಂಚಮೀ ವಿಭಕ್ತಿ ಪ್ರತ್ಯಯರೂಪಗಳಾದ [`-ಇಂ/-ಇಂದ/-ಇಂದೆ` ಎಂಬುವಕ್ಕೂ](ಸರ್ವನಾಮಗಳ%20ಸರ್ಗ/ಸರ್ವನಾಮಗಳ%20ಸರ್ಗ.md#ಕನ್ನಡದ-ಪ್ರಥಮಪುರುಷ-ಸರ್ವನಾಮಗಳ-ವಿಭಕ್ತಿಪ್ರತ್ಯಯಗಳ-ನಂಟು),
[ಪ್ರಥಮಪುರುಷದಲ್ಲಿ ಸಮೀಪಾರ್ಥದ](ಸರ್ವನಾಮಗಳ%20ಸರ್ಗ/ಸರ್ವನಾಮಗಳ%20ಸರ್ಗ.md#ಪ್ರಥಮಪುರುಷ-ಸರ್ವನಾಮಗಳ-ಮೂಲಧಾತುಗಳು) ಹಾಗೂ [ಮಧ್ಯಮಪುರುಷದ](ಸರ್ವನಾಮಗಳ%20ಸರ್ಗ/ಸರ್ವನಾಮಗಳ%20ಸರ್ಗ.md#ಮಧ್ಯಮಪುರುಷ-ಸರ್ವನಾಮಗಳ-ಮೂಲಧಾತುಗಳು) ಸರ್ವನಾಮರೂಪಗಳಿಗೂ,
(ಅರ್ಧ)ಅನುಸ್ವಾರದೊಂದಿಗಿರುವ [ಸಮೀಪಾರ್ಥಕ `ಇಂ/ಇಁ`](ಸರ್ವನಾಮಗಳ%20ಸರ್ಗ/ಸರ್ವನಾಮಗಳ%20ಸರ್ಗ.md#ಸಾರಾಂಶ-1) ಎಂಬುದೇ ಮೂಲ.
ಈ `ಇಂ/ಇಁ` ಎಂಬ ಮೂಲಧಾತು, ಪ್ರತ್ಯಯವಾಗಿ ಸೇರಿದಾಗ,
ಅದು ಸೇರಿಕೊಂಡ ಪದದಿಂದ ಬೇರ್ಪಡುವಿಕೆಯ, ಅಂದರೆ, ಅಪಾದಾನ, ವಿಯೋಗ ಅಥವಾ ಚಲನೆಯ ಸುರು ಅಥವಾ ಮೊದಲಿನ ಅರ್ಥವನ್ನು ಸೂಚಿಸುತ್ತದೆ.
ಹೀಗೆ, ಈ ಪ್ರತ್ಯಯ, ಮೊದಲಿನ, ಅಂದರೆ ಪೂರ್ವಕಾಲದ, ಅರ್ಥವನ್ನು ಸೂಚಿಸುವ ಕಾರಣ, ಅಲ್ಲಿ ಭೂತಕಾಲದ ಪ್ರತ್ಯಯಕ್ಕೆ ಕೆಲಸವಿಲ್ಲ.
ಹಾಗಾಗಿ, ಭೂತಕಾಲದ ಪ್ರತ್ಯಯ (`-ದ್` ಮತ್ತದರ ಬೆೇರೆ ರೂಪಗಳು) ಇಂತಹ ರೂಪಗಳಲ್ಲಿ ಕಾಣಿಸುವುದಿಲ್ಲ.

1. `-ಉ` ಎಂದು ಕೊನೆಗೊಳ್ಳುವ ರೂಪದಲ್ಲಿ, ಭೂತಕಾಲವನ್ನು ಸೂಚಿಸುವ `-ದ್` ಪ್ರತ್ಯಯವೋ, ಅದರ ಬೆೇರೆ ರೂಪಗಳಲ್ಲೊಂದೋ, ಇದ್ದೇ ಇರುತ್ತದೆ ಮಾತ್ರವಲ್ಲ,
ಅದು ಮಾತ್ರ ಇರುತ್ತದೆ.
ಆ ಭೂತಕಾಲದ ಪ್ರತ್ಯಯದನಂತರ ಕಾಣಿಸುವ `-ಉ`, ನಿಜವಾಗಿ ಪ್ರತ್ಯಯವಲ್ಲ.
ಅದು ವ್ಯಂಜನಾಂತಗಳನ್ನು [ಸ್ವರಾಂತಗಳನ್ನಾಗಿಸುವ](#ಸ್ವರಾಂತಗೊಳಿಸುವ-ಉಕಾರ), ದ್ರಾವಿಡಭಾಷೆಗಳಿಗೆ ಸಹಜವಾದ ಪ್ರಕ್ರಿಯೆಯಷ್ಟೇ.
ಇದು ಪೂರ್ಣ ಅಥವಾ ವಿವೃತ ಉಕಾರವಾಗುವುದು ಕನ್ನಡಕ್ಕೆ ಸಹಜವಾದರೆ, ಅರ್ಧ ಅಥವಾ ಸಂವೃತ ಉ್‍ಕಾರವಾಗುವುದು ತಮಿಳಿಗೆ ಸಹಜ.

1. ತುಳುವಿನ ಕ್ರಿಯಾಪದಗಳ ಪೂರ್ವಕಾಲದ ರೂಪದಲ್ಲಿ ಈ ರೀತಿಯ ಎರಡು ಬಗೆಯಿರದೆ, ನಾಮಪದಗಳ ಪಂಚಮೀ ವಿಭಕ್ತಿಯಲ್ಲೂ ಕಾಣುವ `-ತು್/-ದು್` ಪ್ರತ್ಯಯವಿರುವ [ಒಂದೇ ಬಗೆಯ ರೂಪ](#ತುಳುವಿನ-ಪಂಚಮೀ-ವಿಭಕ್ತಿಯೂ-ಪೂರ್ವಕಾಲವನ್ನು-ಸೂಚಿಸುವ-ಕ್ರಿಯಾಪದರೂಪವೂ) ಕಾಣಿಸುತ್ತದೆ.
ಈ ಪ್ರತ್ಯಯ, ಭೂತಕಾಲದ ಪ್ರತ್ಯಯದ ಅಥವಾ ಭೂತಕಾಲಕ್ಕೆ ತಕ್ಕುದಾದಂತಹ ಕ್ರಿಯಾಪದರೂಪಗಳ ಮೇಲೆಯೇ ಸೇರುತ್ತದೆ.

## ತಿದ್ದುಪಡಿ

ತಿದ್ದುಪಡಿಯನ್ನು ಇನ್ನೂ ಹೆಚ್ಚು ವಿವರವಾಗಿ [ಇಲ್ಲಿ](../../../commits/main/content/ಪೂರ್ವಕಾಲಕ್ರಿಯೆಯ%20ಪುರಾಣ.md) ನೋಡಬಹುದು.
